---
layout: post		
title: "Ebe Cemile" 		
date: 2017-06-05 21:00:00		
categories: excerpt
---
*This text is an excerpt about my lovely mother from the book named "Kayıp Şehir Kaymaz". It's originally written in Turkish by Aykut Ercan.*

>"Başarı deyince aklımıza farklı şeyler gelir. Toplumun gözünde başarı; iyi bir maddi gelir getiren kariyer, büyük bir ev, lüks bir arabadır. Aslında bunlar başarılı olmanın tanımı olamaz. Başarı nedir bilir misiniz? Yoklukta olmayanı var edebilmektir. Hastalara şifa dağıtabilmektedir. Bebeklerin dünyaya gelmesine yardımcı olabilmektir. İşte Kaymaz’ın bir başka sahip olduğu değer de Cemile Kandemir Şentüre’dir. Kaymaz’ın tabiriyle Ebe Cemile’dir. Cemile annemizdir.

>Takvimler 6 Mart 1947 tarihini gösterdiğinde Cemile annemiz dünyaya gözlerini açar. Doğduğu zaman ülke yoklukla mücadele etmektedir. O dönemin insanları gibi kendisi de yokluk içerisinde büyür. İlk okul eğitimine Kaymaz’da başlar. Daha sonra eğitimine Eskişehir Sağlık Kolejinde yani o gün ki adıyla Ebe Okulunda devam eder. Ebe Cemile annemiz 1965 yılında mezun olarak Eskişehir’in Alpu ilçesine bağlı Koşmat köyünde doğum ebesi olarak göreve başlar. Koşmat köyünde 5 yıl görev yaptıktan sonra tayini çok sevdiği ve sevdalısı olduğu Kaymaz’a çıkar. O kadar sevinçlidir ki kendi doğduğu topraklarda vazife yapacak olması heyecanına heyecan kadar. Bozkırın ortasında açan bir gül gibidir Cemile annemizin çabaları. Kaymaz’da sadece doğum ebesi olarak vazife yapmaz aslında. Kaymaz halkının hangi sağlık sorunu varsa o koşar en önce. Şimdilerde ki gibi otomobil de yoktur görev yıllarının başında. At arabasıyla gider doğumdan doğuma. Hele ki kara kış dayandığı zaman kapıya, görevini yapması epeyce zorlaşır. Ama hiçbir zorluk onu yıldırmaz. Önce insan sağlığı, önce insan hayatı parolası vardır dilinde.

>Kaymaz’da görev yaptığı zaman diliminde çalıştığı sağlık ocağında hastayı yatıracak bir sedye dahi yoktur. Hizmet aşkıyla yanıp tutuşan Ebe annemiz, ne yapabilirim diye düşünmeye başlar. Çareyi Kaymaz’ın varlıklı insanlarıyla konuşup destek istemekte bulur. Kim neye gücü yeterse sağlık ocağına malzeme almaları konusunda ikna etmeye çalışır ve başarır da. Sağlık ocağına tıbbi malzeme kazandırması Kaymaz için dönüm noktası olmuştur. Sanki bir hastane edasına dönüşmüştür Kaymaz Sağlık Ocağı.

>Böylesine melek gibi insanların elbette çekemeyeni, kıskananı olur. Bir gün sağlık ocağındayken Ebe Cemile Sağlık Bakanlığından bir kapalı zarfla şok olur. Çünkü zarf içerisinde gelen yazıda, sağlık ocağı adı altında para topladığını ve bu paranın akıbetinin ne olduğunu içeren sorgulamadır aslında. Bu yazı onu derinden etkilemiştir ama yıkamamıştır. Çünkü halkının hizmet alması için verdiği uğraşlar onun hep artı hanesindedir. Derhal kimler malzeme alımında destek olduysa başına gelen bu hadiseyi anlatır. Sağlık müdürlüğünden bir denetçi gelir ve destek için para veren insanlarla yüzyüze konuşur. Kim sağlık ocağı için ne aldıysa onu bir bir anlatır. Herkes Ebe Cemile annemize duacıdır. Vaziyet anlaşılmıştır ve denetçi tutmuş olduğu raporla beraber geri dönmüştür. Aradan kısa bir zaman sonra Ebe annemize bakanlık teşekkür belgesi göndermiştir. Yıl 2016 olmasına rağmen Kaymaz Sağlık Ocağı halen 1970 yıllarda Ebe Cemile’nin aldırdığı tıbbi malzemelerle çalışmaya devam etmektedir.

>Sene 1987 olduğunda artık emeklilik vakti gelmiştir Ebe Cemile için. Kaymaz’a insan üstü bir gayretle hizmet etmenin gururunu yaşamaktadır. Emekli olduktan sonra evlenen ve bir de erkek çocuk sahibi olan Ebe Cemile hala Kaymaz için hizmet etmeye devam etmektedir. Kaymaz’da kurulan mahalle meclisinin Onursal başkanıdır ve 70’li yaşlarda olmasına rağmen Kaymaz hep onun gönlünün baş tacıdır. Allah kendisine uzun ömürler versin ve başımızdan eksik etmesin...""
